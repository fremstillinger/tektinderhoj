<p>På denne hjemmeside finder du data fra skolemøllen og vejrstationen, der står på Tinderhøj Skole. Skolemøllen er Rødovre Kommunes eneste vindmølle, og data er tilgængelige til download for alle. <br><br>
Med Tinderhøj Skoles mølle og vejrstation er der mulighed for at undervise om bl.a. vejret, strøm, elforsyning, vedvarende energi med perspektivering til klimaforandringer og de globale, historiske konsekvenser af at sikre energiforsyningen. 
<br><br>
Målet med at have en skolemølle er at gøre undervisningen mere praktisk og håndgribelig for eleverne. Specielt strøm og strømforsyning kan være en abstrakt størrelse. Med brug af vindmøllen og dens mulighed for tilslutning af elektriske apparater, kan man direkte vise, hvordan vindens energi omsættes til elektrisk energi. I 0.kl kan man tale om vejret og blæsten ved at kigge på de snurrende vinger.  
<br><br>
Skolemøllen er en 1 kW mølle med tre blade. Den når op til 10 meters højde og er tilsluttet to 24V batterier, der leverer strøm til 12V apparater. I møllens styreboks sidder en tristar datalogger, som viser, hvor meget skolemøllen genererer af strøm over tid. 
<br><br>
På skolemøllen er monteret en vejrstation, der måler bl.a. vindretning, vindhastighed, nedbørsmængde, UV index. Dataene fra vejrstationen er ”live” med opdatering hvert andet sekund. Du kan også finde historisk data fra DMI på temparaturerne til undervisning om klima. 
<br><br>
Skolemøllen og vejrstationen er finansieret ved hjælp af egne midler, en lokal investor og fra Nordea Fondens Naturfagsfestivalpulje. 
<br><br>
Har du yderligere spørgsmål er du velkommen til at kontakte grøn koordinator på Tinderhøj Skole og naturfagskoordinator i Rødovre Kommune Anne Mette Glarbo Sieber på <a href="mailto:cn24348@rk.dk">cn24348@rk.dk</a>
</p>